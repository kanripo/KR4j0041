# -*- mode: mandoku-view; -*-
#+TITLE: 西樵語業
#+DATE: 2015-08-25 00:48:15.412613
#+PROPERTY: ID KR4j0041
#+PROPERTY: BASEEDITION WYG    
#+PROPERTY: JUAN 提要
<pb:KR4j0041_WYG_000-1a>¶
欽定四庫全書　　　　集部十¶
　提要¶
　　西樵語業　　　　　詞曲類一(詞集之屬/)¶
　　　　(臣/)等謹案西樵語業一巻宋楊炎正撰炎正¶
　　　　字濟翁廬陵人陳振孫書録解題載西樵語¶
　　　　業一巻楊炎正濟翁撰馬端臨文獻通考引¶
　　　　之誤以正字為止字毛晉刻六十家詞遂誤¶
　　　　以楊炎為姓名以止濟翁為别號近時所印¶
<pb:KR4j0041_WYG_000-1b>¶
　　　　又改刋楊炎正姓名跋中止濟翁字亦追改¶
　　　　為楊濟翁然舊印之本與新印之本並行名¶
　　　　字兩岐頗滋疑惑故厲鶚宋詩紀事辨之曰¶
　　　　嘗見西樵語業舊抄本作楊炎正濟翁後考¶
　　　　武林舊事載楊炎正錢唐迎酒歌一首全芳¶
　　　　備祖亦載此詩稱楊濟翁是炎正其名而濟¶
　　　　翁其字云云今觀辛棄疾稼軒詞中屢有與¶
　　　　楊濟翁贈答之作其水調歌頭一闋自注云¶
<pb:KR4j0041_WYG_000-2a>¶
　　　　舟次揚州和揚濟翁韻而炎正是調登多景¶
　　　　樓一闋其韻正與辛作相同惟尾句一韻互¶
　　　　異又棄疾蝶戀花二闋亦注云和楊濟翁韻¶
　　　　惟第二闋昨日解酲今夕又句棄疾詞作可¶
　　　　惜春殘風又雨葢皆傳寫之誤其所稱濟翁¶
　　　　之字則足證厲鶚所辨為不誤而毛氏舊印¶
　　　　之本為不足憑矣是集僅三十七首而因辛¶
　　　　棄疾作者凡六首當時兩人交好可知其縱¶
<pb:KR4j0041_WYG_000-2b>¶
　　　　横排奡之氣雖不足敵棄疾而屏絶纎穠自¶
　　　　抒清俊要非俗艷所可擬一時投契葢亦有¶
　　　　由云¶
　　樵隠詞　　　　　　詞曲類一(詞集之屬/)¶
　　　　(臣/)等謹案樵隠詞一巻宋毛幵撰幵字平仲¶
　　　　信安人舊刻題曰三衢葢偶從古名也嘗為¶
　　　　宛陵東陽二州倅所著有樵隠集十五巻尤¶
　　　　袤為之序今已不傳陳振孫書録解題載樵¶
<pb:KR4j0041_WYG_000-3a>¶
　　　　隠詞一巻此刻計四十二首據毛晉跋謂得¶
　　　　自楊夢羽家秘藏抄本不知即振孫所見否¶
　　　　也幵他作不甚著而小詞最工巻首王木叔¶
　　　　題詞有或病其詩文視樂府頗不逮之語葢¶
　　　　當時已有定論矣集中滿江紅潑火初收一¶
　　　　闋尤為清麗芊眠故楊慎詞品特為激賞其¶
　　　　江城子一闋註次葉石林韻後半爭勸紫髯¶
　　　　翁句實押翁字而今本石林詞此句乃押宫¶
<pb:KR4j0041_WYG_000-3b>¶
　　　　字于本詞為複用可訂石林詞刋本之訛至¶
　　　　于瑞鶴仙一調宋人諸本並同此本乃題與¶
　　　　目録俱譌作瑞仙鶴又燕山亭前闋宻映窺¶
　　　　亭亭萬枝開遍句止九字考曽覿此調作寒¶
　　　　壘宣威紫綬幾垂金印共十字則窺字上下¶
　　　　必尚脱一字尾句愁酒醒緋千片止六字曽¶
　　　　覿此調作長占取朱顔緑鬢共七字則緋字¶
　　　　上下又必尚脱一字其餘如滿庭芳第一首¶
<pb:KR4j0041_WYG_000-4a>¶
　　　　註中東陽之譌東易第三首註中西安之譌¶
　　　　四安魯魚糾紛則毛本校讐之疎矣陳正晦¶
　　　　遯齋閒覽載幵為郡因陳牒婦人立雨中作¶
　　　　清平調一詞事既媟䙝且幵亦未嘗為郡此¶
　　　　宋人小説之誣晉不收其詞特為有識今附¶
　　　　辨于此亦不復補入云乾隆四十六年九月¶
　　　　恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR4j0041_WYG_000-4b>¶
　　　　　　　總　校　官　(臣/)　陸　費　墀¶
